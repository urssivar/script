ттағула ьунар буживца биллира акколли ца талҡанна пачалиҡ ьел пачалиҡцци ьербирьул буживца ца кулпет ьел кулпетла буживца ца даҡил дарьан ттағу ьел ттағу ьар чиркалла ьучӏул буживца баь чяҡ барулжи ьелкар ттуттуубикӏул чӏяғбикӏул буживца мейданталла ғай дарьан ттағу буживца ил дурсул дуживца ьел ттағул суки талҡанни диранти яьтира вяьитира бетӏивца талҡанжи ьел ттағу сукли цинни диранти ашкӏардиранил ҡаркабаривли талҡанни цинна ҡҡаравашшалцци ьел ттағу буцихивли цинесса каҡҡихивца цӏил талҡанни ҡаркабаривца ьелтталцци ттағу бельухунни циней хурег барахара талҡанна ьереғ буццанталли ттағу бельана биьяв аккура бельунҳал ил мицӏиьабирьул буживца ьелттижил бурсивца илтталли талҡанци абиьалли икӏулца талҡан цаби дул мицӏи мицӏилли буканда цаҡҡа ьежин ттағу ьелин чӏяғбикӏулца дуней чяҡли ду мицӏи мицӏилли талҡанни букунда бикӏул талҡанни ил мар марли мицӏи мицӏилли беркунца ттағу илела кӏултӏантакӏин чӏяғбикӏул буживцав ду мицӏи мицӏили беркунда талҡанни бикӏул талҡанжи ил ттағу ьаттира бетӏивца талҡан пикриикӏулца цигли ғявбиццихидайра ьеж ттағу икӏул цинна ҡҡаравашшалцци икӏулца ду килссунда муҡӏ гунелли нишал дила кӏултӏанцци никӏо шуҡҡа барайа ттағула бекӏ саркабакӏалли ьелела бекӏ хуцӏкабарай тӏашакколли ттағула бекӏ саркабачӏивца амма ил буцара биьявли аккура ҡҡаравашшалли ттағу ьарцур бегурца ҡҡаравашшалли ттағула мусна рахццирган талҡан хуцкаривцай ттағу чӏяғбикӏул ьарцурца ҡҡаравашшалли талҡан хуцӏкаривца бикӏул ттағула тӏамбаҡӏивли талҡан вилцци вакни вевчӏивца ьетти ьетин белди дура ьежин цеғивда даҡдаь ячча буживца ца ахалла ҡӏяцналла ттурзам ьар бари чиркалла ьелтти ҡӏари дикул нисналла ҡил кикул уживцай аххалли ьелтти яччуҡҡяйталла урка буживца ца вяьиберхурил даҡил дарьан ячча саҡра йя заманалци суклелцир барх нисналла ҡил чербирьул бужив акку ьел ячча цинна ваь инжиттивирул умцӏенвашухул парғатвирул ужив акку илел саҡ ьел ячча тӏажейттар чербуҡунни ҳуни бежгурца ьел заманалла ҡҡаршичибиьора биккар бецӏ урухбиьявца ячча рурччулца ячча дуней чяҡли меъбикӏулца ячча ьеч кумек бейкку бецӏ бикӏулца илеци ьари бурса ьари ила баь мяғялла ғай и цилжи чӏяғбикӏулдей на етти цейра яьдеҳ ааргу ьана и дул бучитти ячча бикӏулца ду исар ирхелли ҡӏаҡӏабаривли чӏяғбикӏулда бецӏ бикӏулца и тӏузналли мабуҳатти ил ду чибагарей сарра и меъбикӏулдикко яччал ьанцабичибил бурсивца ьа ьежин дила чӏвел ккиччутӏайра дарх ди ьелтти итевгон мяғла калгунца ьелтталци тӏамдаҡӏахара чӏяғбикӏулди бецӏей ьанбичивца ца авдал биҡна ячча берчижил дул чӏвел ккиччутӏайра цӏил цабира деркодал яьли бирьор чӏяғбичӏу меъбичӏу чяҡлигон абиьал бикӏулца бецӏ цинна яччай умцӏенваҳан аххалли даҡӏивца ьелтти тӏам чикуҡунни тупанг чиишулли бецӏ кабишурца цӏил ғундраикӏул ьеж авдал ячча циҡҡел духубиьяжайра икӏул кускабаривли ьелра цайра ваткишивца ҡил ячча биьалли бецӏ кабишахара кумекбиьявда бикӏул ьаттира цӏаҡӏли катӏухунни бекӏра цабира батбишивца ҡҡапулса кебеғивҡҡел бикӏулда дила яьдеҳли дуццанттар ца бецӏ камбиьяв ьетин ьеттира белди ьежин дура цеғивда уртаҡҡира гозила тӏваҳора дуживца диллира дейккол чӏвел уртаҡ сикала дярьяра ттужула дярьяра ца заманалла ивҳнелла илтти чӏвелра шеттир диҡанцци барчивца гозила тӏваҳа сикала дярья цӏаҡӏли яҡӏлучебилла ьердаривли бикӏулца ьана меберкобай ниҳҳол ьеж гоза евла марка кадаҳанҡел цӏидеҳ адачӏивли делли ьетҡҡел цанцилли буканда ьана диъянбиҳабай ттужула дярья ьелей разибичивца чӏуллелли буҡивли гозила тӏваҳа диъянбишивца бегурца ца яьли замана дачӏивца ев ца бари сикала дярья ккушбяҡивца илей гоза ьанцабичивца ттужула дярьялцци бикӏулца дила яжал никӏо рирси раривца бянда ьари ду ьел чирагара цаби биьалли дуцӏбижив бегурца гозила тӏваҳо билцци ячбаривли ҡар лямцӏттураьабаривца чевттар черцабиьявҡҡел ттужула дярьял хабарьассивца илеци ча ьадишшибай ила яжала рирсилжи четтикӏай ьадишив чокка зу цав ччоккати чӏвелибил барира сикала дярья ккушбяҡивца гоза ьанбичивца цӏилра бикӏулца ттужула дярьялци дила цацара яжал рирси раривца бянда ьелтти чибагара дуцӏбижив бярунни гоза дагна кебеғарей беркунца ил чербиьявҡҡел ттужула дярьялли ҳарбеғивца ча ьадишшибай ила яжала рирсилжи дагникӏай чокка зу цав ччоккати явъибил барира сикала дярья ккушбяҡивца цӏилра гоза ьанбичивца цӏил бикӏулца ттужула дярьялци дила цацара яжал рирси раривца бянда ьелттира чибагара дуцӏбижив бярунни гоза лутӏингу кебеғарей лямцӏттураьабиривли беркунца ил чербиьявҡҡел ттужула дярьялли ҳарбеғивца ча ьадишшибай ила яжала рирсилжи лутӏикӏай чокка зу цав ччоккати цаллара аккортигонти даъдишшивцав евла ҡянила бирми чяькадикӏулца ьар бари марка сикала дярьяра ттужула дярьяра ккушдяҡивца ттужула дярьялжи гоза ьанцабичивца ил бикӏулца даҳабай ниҳола гоза беркона на ев дачӏивца дегурца чӏвелра цанцилли гозила тӏваҳо диъянбишивци улбеталли гзвазила тӏваҳо бацӏли ттужула дярья шакбичивца ссикала дярьялла пишналжи аь ьел ил беркундиҡӏал ьеж гоза ьана ду шакбичивда и яйна ду аккол ттурабегурди яйнара гоза беркона бярунди игон уртаҡ дам на баживли акку гозила уртаҡдеҳ дам адиккар цӏил ьеттеннажин ттужула дярьялли сикала дярьялцциттар уртаҡдеҳ дерҡӏихивца ьетин ьеттира белди ьежин дура цеғивда авдал ттағу буживца биллира бейкколли ца жаьил ттағу ца заманалла ьелей мижер кадиццурца даҡил ачӏи чиркалла чицабиьунгон ил пикрибуҡунца ижалҡӏал ца яьли белҡҡана бирку дек дирул биьяж ижал ил учиьябяҡивца белҡҡаней ачӏелли букана батбишивца уҳтанни азбарцциртин цинна мижерла чевттар пикрибикӏул улбеталли ҡалса даҡил ҡҡвянби ди учидичивли на бикӏулца ттағу цинецци цаби ьетин ачӏи каҡӏив диьяж дила мижер барҳбиццур цябунни улбеталли ьелин бевчӏив хола гоца ьелей алавцадиживли ҡҡвянби аь цигли хатӏабичивдай ду бикӏулца цинецци цаби ттағу бегурца цӏилра ттағу шеттир улбеталли баҡил укка би учибичивли ьабичивли чӏяғбикӏул на ҡӏал ьетти халкӏ ачӏи унзудирул ьабархив биьяж пикрибуҡунца ттағу улбеталли унруби билъячӏ бизни баьнал ьабичивли цаби чибаживгон ца унра циней кӏатӏара цайра вяъвиццур ьежра аллаьла душманца дила ирҡӏвя адартан икӏул ьелккар сарбиьяв ттағу бекӏ биккалли ьу тӏями бикӏул елъенни берцур вяь бикӏулца цинецци цаби ттағу дила мижер мар бирьул акку улбеталли ҳунела баи ҡерҡ бизира биҡна хвяра емьара ди кадиццурли кушра дикӏул цаби чибаживли илтти разидиьявца баши ниссаццир барх дикӏулца ттағул хабарра ьассивли акку кон дяндай цилжи дяндай бивли батбишивли ьелтталццир барх бегурца белики на еран дила мижер мар ажиж бикӏул даҳулца даҳулца илтти чумал бари ахирра ца цӏямҡӏ дуццала баи цедеғивли тӏашдиццурца дярххя дугара дикӏул цӏил ттағу ккушра бяҡивли ьелтталцир барх цябунилжи пашманрабиьявли бикӏулца цӏямҡӏлира биҡӏал чердиьондел ьяьли аччвейра ниҳо емьа бикӏулца ци ирххучӏдей и чердиьявли ьет ҡӏирҡӏир ваьжи ьереғдуццижил цӏямҡӏ дуццан яьлида ниҳо ду цилсарра урух абичӏуд иа иа емьал бурсан таман абиьявли белли дуццанттар хола тӏама ьамалццир хола рявҡра хямкралццир дуцца жиҡӏналла еҡӏ ттурабичивца ьелккар ьелтти ҡерҡ бизира биҡна хвяра емьара писси пяьли дерҡӏивца ирххи дичивли ттағу биьалли ьелин ца ккалкканна ҡӏялинжи ирххел тӏутӏубикӏул ьабиживли чиркалжи калгунца чиркалла баьлал кабурчӏивли ҡил батбишивца циней цаби ғайбикӏул авдал ду авдал ду цӏил илей ьанцабичивца чиццир биьалра барх кон биьалра ваьли абарьан мусна бяна хайри абирьанил мижерра ьар ьаман марцци акабирцанра ьанцабичивца сситӏу чокора ҡҡвянара буживца биллира бейкколли ца сситӏу чоко кагурца вачӏала янццай дяръив шиннел буччара ҡҡуткабичивца ҡҡутта мурьелла агурца тяькабиживца тӏями мурьелла агурца руккур руккурцабичивца ссукки мурьелла агурца ьел заманалла цебеғивца ца ҡҡвяна аььаьай цигли ьелтти агурдей ччоккобиьявдей и бикӏулца сситӏу чокал бурсивца цаби вачӏала янццай дяръив шиннел буччара кябунилла чевттар ҡҡуткабичивда бикӏулца ҡҡутта мурьелла агур тяькабиживда бикӏулца тӏями мурьелла агур руккур руккурцабиживда ссукки мурьелла агурда ҡҡвяна бикӏулца дура мурьелла агара биккулда кагурца илра вачӏала янццай шинел буччара ҡҡуткабичивца ҡҡутта белҡӏунца тяькабиживца тӏями делҡӏунца руккур руккурцабиживца бевчӏивли кабичивца бицци це бужив цаби ца дуццала жанигорталла паччяь арслан ҡҡаплан ил цаҡӏли зулмукар паччяь буживца илесар сукли жаниварти урухдикӏул дуживца ца заманалла ил паччяь цӏаҡӏли зяъипбичивца цикӏал беркона абирьул ьунараккорбиьяв кабиссунни буживца паччяьли цаби ьелтти цӏаҡӏли йязиҡҡли чиабажахара цинна ҡҡаравашшалци барччихивца циней шурмалцци ниҡла ҡали ьелтяьялли жаниварталла паччяь ьел ниҡла ҡил мегон кабиживца цаби яхкабиьарей паччяьли дирғихивца сукли дуццала жанигорти баривца ьелттай ьукму ябал барилла бакни циней дарман дарччахара йяра хурег биццибирьахан иштяь цабаҳан биьахара ьел цинни бурсибил абарив жанигорталла кулпетццир ца никӏо дярья циней беркона цачижли баривца ьел барилла ьереғ сукли дуццала жанигорталжи цадаҳара чевли буживца зяъипил арслан ҡҡапланса чула паччяьса хурег цаҡҡивли йяра чула никӏа дярья ьелецци берчохана цачивли чула паччяьжи дарман дарккара адирьул дуццала жанигорти йязиҡли дуживца арслан ҡҡапланни биьалли илтталла дяьни баьла баьлал дукунца ьелттяьялли сукли жанигорталла дяьни деркун тамандиьявца калгунца ца никӏакан зимзар ца бари цаҡҡивца зимзарли паччяьжи баь биццикан хурег арслан ҡҡапланни ьясивбаривли яькабиццурли суртӏағивли беркунца цӏил хабарьассивца зимзарци цигли баривдей ьеж хурег бикӏул зимзарли бурсивли акку ил сарбиьара шиҡӏбиживца уццуцци беғибил зимзар паччяьла ҡҡаравашшалли уццуци уркабуцихивли ғвячӏбаривца цӏил зимзарли цаби батағахара чяғдаривца бицци це урҳулцци бицци це урҳулцци ьетҡҡел уццуци уркабуцивҡҡелли зимзарла раг ғвярцӏдиьявтица бикӏор ьетеннажин зимзар ьелган ғвярцӏ рагла баь исбаьи агурилца ямалтар ккуртта дуживца диллира дейкколлира ца бецӏра ссикара ғвярира ккурттара ца заманалла илтти учидичивца хола миккола ккалккана гуни чула ҡҡуллуҡҡи дувкӏара миккола ккалкканна гуни яйригналли ьабирҡҡур кур буживца илтти сукли цанцилли ьел курни дижкадичивца пикридикӏулца уғалра цигли ттураьядана диьядайра дикӏул ца яьли замана бегурца илтти цӏаҡӏли ккушдяҡивца цӏил ямалтар ккуртта бикӏулца ьари чӏяғдарабай суклели цанцилли баь цӏаҡӏли назик тӏамалла баь котти биьолра ьел ниҳҳол буканда вярҡбикӏулца ссика авбикӏулца бецӏ ьямбикӏулца ккуртта ғвярила мивла тӏама сарцабачӏив аккура ьелтталла уркка беркунца ғвяри явлелли цацара бари бегурца цӏилра ккушдиьявца илтти нара баьсаргон баривца чӏуйняҡӏи бецӏила тӏама назикбиьявца цилжиаккун ил баьсал цӏаҡӏли авбикӏул тӏама бугунни буживца беркунца бецӏ сикалра ккуртталра нара пикридикӏулца илтти яйригни цебеғарайчи цигли ттураьядудайра дикӏул ккуртта бикӏулца ссикаци ьештти ниҳҳоццир дарх курни дижкадичив ҡӏялиппи гуни кадиҳа ила и ьелтталла чевчи ьабурчӏи барҳли кабицци ду ила ҡицӏриппалжи ьучӏанда тяьттураьабирганда курцциттар цӏил дул и ттураьиҡҡанди цигли биьолра ссика разибичивца ккуртта цинни бурсив тяьялли курниттар тяьттураьабиживца ляпӏьабарив цинна рижра цабира писси пяьли берҡӏивца калгунца ссика цабигинал ликӏунни ккурттал кумекбарарей ьереғил бари чиркалла яйригни цебеғивли ссика кабишурли буҡҡивца урши буживца сув ҳулунра илтталла ца уршира сув ҳулумла уркка ғай агул дикӏаркабичивца аттал урши убацци веччивли аккура ҳулум тӏутӏураривца ьел урши аттал чоккол ьиҡӏунца хола веғихилца ҳулум каригара ьеғивҡҡел аттара аттала тухумтира учибичил на етти ҳулум карирганда бикӏулца уршилцци урши икӏулца аттаци дул дила аба аккол миҡ абирид сукли аттала тухум наькугунца илецци бикӏулца и никӏол велли ила абал ваҳотурли регур урши икӏулца дила аттал уба тӏутӏу арарил виьандел убал ду ваҳ авартади цӏил атта икӏулца на цара барижил бейку вя цака ила уба вярун цачилца цинна уба барилца миҡ акка аҡилца халкӏ миҡцци цябунти урши икӏулца аттацци дила уба дуса ругар атта шиҡӏвижилца ғайикӏул урши икӏулца аттаци ил етти бикан бара уба дуса ругар каццира араҳар дила уба дамра риккулда дул битра риххянда аттал цӏил цейра биара виьявли аккура уршилла яҡӏлу уживца ца виллира аккол ца атталара ца абалара ца урши холавиғансет ил урши цӏаҡӏли яҡӏлучебил агурца вецӏну шура дус виьявҡҡел ил икӏулца цинна аттаҡалци вянда ьари ду ярххялжи белики яь дуней ҡҡаршибиьяж дам яьли агал нишшара диканда дуса ваҳул ваҳул веғивца ил ца хола шаьарцци илела буживца ца берттив чейтан цара цӏикӏал буживли аккура хола шаьарцци ил агурца базриган ьелтти ваччар чакарцци аҡивли дегурца верал дус давлачев виьявцай урши хола кӏялъя баривца циней мяҡӏи бити цара базригни илела массай тӏямяъбикӏора кабиживца ьелтти бярунца паччяьса ярзи валлаь ихел ниссала сукли ваччар чакар дулгунца цай давлачев виьявца улбетай цигон бурхха барибал сукли базарцци цабаҳан халкӏ илеса аккол чисара баҳул акку ила сеттан кӏялъя би илела паччяьли весунни цинна ҡҡараваш тӏалавварихивца ьел урши цинеса ил барьулдив дул и цилжи тӏалав варивлидел икӏулца хан аь и ямрулли велҡҡаби ко дила паччяь ду никӏна виццуллида еттижи икӏулца урши и ьеж дила шаьарцци цеғивҡҡел ца берттив чейтанра ира види ьана и давлачеввиьявли цараталла ваччар чакар дулгунца бикӏулца ила чейтанра ьасса ира ьеж шаьарциир ттураверхи явяттал ила бекӏ черьабиччахара ьукму биранда валлаь паччяь и ямрулли велҡ викӏулца урши дул ьеж шаьар бартанда ко ил ца дила тилади бараттал ьу цигон тилади икӏулца паччяь цигонкӏунал ьежгон ду ьежин цяунҡҡел вецӏну шура дус виьявди итеннажин верал дус дегурца ьана ду ғану чӏура дус виьявлида ду ил ьежин цеғивҡҡелгон вецӏну шура дусла ямрулла ажахабай ду ғай аккол ваҳанда ьеж шаьарццир ттура икӏулца урши паччяь икӏулца и духхуци мейдан ди урши дила цацара шаьар би ьелин бити халкӏ дам никӏна абирццулца дул и вазир варивли велсунди ьетин ьетти давккабичахара виьаттал и дул вартанди етти биккантяьялли ьервиьахара абиьалли икӏулца урши ил дила илби ттураьадитӏаха шаьарцци бити укка цалли ца биръялца давлачевталли мискинти бижелабирул аккура ду ьелтталли диранталжи чивьул угара авирьуд ьелей никӏна абирцулца етижира дила илби тураьадитӏахаттал дул ча давлачебилал ча мискинал абарьид суккелцци цагон ғайкӏичӏуд цай урши икӏон тяьялли паччяьли уршилла илби ттураьадитӏухунца весунца ьет пулан шаьарцци уршилли ьелин кадиццухурца низам ҡӏяйдара ьар цикӏал давкдичихивца уршилли ьелин цачивца цинна аттара абара ьеркабиьявца ьелин ьелтти ьел шаьарцци бити халкӏла хабарттурабичивца цӏаҡӏли парғатбиьявли вазирла ғайжир укка черъябянница бикӏул ьетеннажин ьел улкаллцци даршидеҳра парғатдеҳра минадиьявца ьетин ьеттира белди ьежин дура цеғивда уршилла ҳулумра рирсилла сувра буживца бейкколца сув ҳулумра субела риҡна абара ҳулумли барил хурег сағли кабиҳандел ьар чӏоҡӏанни букан заманалла риҡнал вяьи дяъ дирул руживца урши пикрилци вичивца цилжи абал вяьи дяъ дирулейра икӏул илел цинна ҳулунжи ҡӏарикигара пикрибаривца саҡ ҳулумли хинкӏи даривца субела абала сукран це даҡилгон кадаривли чанкка даривца чӏоҡӏанни букана кабижив заманалла сув икӏулца ҳулунци шин диккулда шин цаҡҡа ҳулунни шин китӏулделли субел ҳулунна сукрара цинна абала сукрара дарсдаривца ҳулун кариживца рукана сукра барсбарибилжи шакричивли вяьи дяь даривца амма цикӏал бивли аккура цӏил субел дярххялла ҳулун рускаьун заманалла сукли ҡил дити шин чяьттура катӏивца ца кӏантӏ шинела ҡил батурли аккура даг дуччи ҳулун чицариьунца шин дерччара рикӏул шинела кӏантӏ ҡил бейккура субецци шиней вя рикӏулца муругряҡивда сув шиней вярун акку цӏил цари ьариццур регурца даг дуччи янццай шиней ьелей ьереғ вяьи палтарра чикаьурли цай аваьахара сувра ватишивца янццай шин дерччара чиречӏив манзилла субел ҳулум руцивли шинецци рижкарачӏивца ца яьли урухраривца ҳулун ил витилжи шакричивли акку цӏил сув ҡячӏли ҡил цяунни буршшан киссунца уссанилла ьердаривца янццайттар цереғивли ҳулум рикӏулца субецци ду шинецци чилдел рижкарачӏивда рувкӏул ца бара калгунда сув икӏулца дул ицци бивда ҡӏал дила абала урчӏи зеймабиратти илелара аллаь ви ҳулум субецци черверххи рикӏулца шакричивца цинна субей на ила абай абиккан абиранда ца заманалла риҡна цинна рирсилса шеттир рярунца цаникӏалжи ца ябал бари дичивли ьереғ рирсилла сув ғайикӏул тӏамбаҡӏивца цилжи ила аба цинна ҡил ярянней икӏул рирси рикӏулца субецци раҳу ярярун аругар ғявицци ьелтти ғайла даҡӏивца риҡнал цӏил риҡна ттурарерхулца ҡил рянда рикӏул ратришивца ҳунейттаркӏин баьла баьлал риҡанцци ца лайлара белчӏунца даралра хинкӏи ччанкка меревкӏ уршилла ҳулум даралра дигла ккирцци вевкӏавкка рирсилла сув рикӏул аба ҡӏанни цариғулца икӏул ттураверхур уршилли абала лайлалла баҡӏивли ҡҡапулса тӏашиццурца аба цереғивли ваши дила урши даҳанда ниҳҳола ҡил рикӏулца баьла баьлал аба урши ьагурца чула ҡил уршилла ҳулумра цӏил яькариьявца ччоккол цаньеберхулли ьеркабиьявца ьетин ьеттира белди дура ьежин цеғивда мискин уживца виллира вейкколли ца мискин мейдан илела целра бужив акку цайра цӏаҡӏли йяравкан чӏоҡӏанни евелҡҡунил циллара паь аккор уживца ьар заманалла цинецци цай ғайкикӏул уживца биьандел ябал урши буҡӏи ҡяшти биьалра биккади ца заманалла илел ҳулун кариживца агурца ьелела цай икӏорагон буҡӏи ҡяшти ябал урши цаибил урши уживца чӏикӏми тӏямар чӏвелъибил урши чидярғур урчӏи миҡиндар ябал ибил уршилла тӏулимсет аккол ҡяв бужив аккура ца заманалла ватвеғивца аттал хола урши мярцалла ҡӏари виҡанци ҳуней ҡҡуттавяҡивли чикӏми тӏями делҡӏунни вевчӏивца ациғул виҡӏал икӏул аттал ьелей ьереғ чӏвелъибил урши весунца ьелин вевчӏивли холел уцци чиваживли уркӏуҡунни цинна миҡринцци няҡҡби дурххявли ьелра кичив вевчӏивца цӏил чӏвелъибилра ациғул виҡӏал икӏул аттал ябал ибилра урши ьереғ ватвеғивца ьелел цинна холати чӏелра уцци бевчӏив чибаживҡҡел урухвиьявли бекӏ сурсурцабаривца тӏулимгон ҡяв ласбичивли кичивли ьелра вевчӏивца цӏил мискин атта ьелттай ьереғ муццауҡунца цинецци цайра ғайикӏул ьештти ябал буҡӏи ҡяшти беччижил ца мунпяъят чебил урши веччивдел дам икӏул бевчӏив уршбалжи чивеғивца ьетин ьеттира белди ьежин дура цеғивда игит яьмад буживца бейколли ца ца никӏо шира шантира шанти чула уркка цӏаҡӏли цаньеберхурти буживца сукли ячу шанталли цанцилли дирул цалжи ца цаҡӏли кумекбикӏул буживца ьел шилцци уживца ца жаьил игит мейдан илей яьмад бикӏул буживца ца заманаллахабар ттурабичивца хола яскарра цайра душман чицуҡунца бикӏул душманни сукли цинна ҳуней сағлидиркан шими ғина ғинадаривца бикӏул шантира наькагунца на цибиранней бикӏул яьмадли шанти парғатбаривца ци биьалра пикрибиранда икӏул ца бари шанталци икӏулца ил ниҳҳо урухдиьара хайри абирьар ьана ьаттира цаньедерхулли диьара яънилца душманжир четти дикара чебилца ниҳҳой ниҳҳо камли аккол дейкоди душманна яскар холаци ца ьел баьнал дул ца ямал пикрибаривда нишша дам никӏнадигай дельунни швел реккал ьяйгонра даривли чанкка ччимус хинкӏира царара хурегира ьелтти сукли балхханда янццала шинра ши алавти цара шинра гонзалгу гункадартанда душман цай цайал ьешккар сарвирьар шанти разибичивца ьелела пикрилжи ивҳнелла замана буживца ил дус йя цигонтира цӏидеҳ дачӏивли дужив аккура ьебеғивца душманнаъяскар шилцци ил шилла дагнала дагна даривли хола яшакки дицӏив хурегалла дуживца сукли хуреги чанккагон чимусти яскар ца яьли ккушбиьявлиди чикабиьявли сукли белҡҡаней букунца белҡҡунҡҡел илтталжи шин ьандичивца муццабиживца шиней дейку йя шин йя цӏидеҳ чуххала синтӏи ьясивдаривца илттира ағугон ҡӏусҡӏарли дуживца цӏил илтти миржел ҡӏаҡӏабаривли ьуя бикӏул шиҡӏбиживца ьелккар сарбиьявца сукли шинра цӏидеҳра аккор ьежгон дуней ниҳҳой баживли акку бикӏул черкабиьяв кагурца ьябунццирхин яьмадла ямалталли шира шантира берцухурца ьетин ьеттира калгун дура ьежин цеғивда ца аттала ябал рирси буживца биллира бейколлира ца аттала ябал рирси ьелттала аба ерел руживца мяҡӏи ьеррирьул руживцав ца унра ҳулум ьелел ьелтти рирсби ьаман цинеса бикул улбертул руживцав рирсбалжи ил яькариццурца рирсби аттаци бикӏулца ьет унра етти ҳулум рарара карига атта икӏулца ратайа ьел цинна мусна чимацилтӏатайа дам ҳулум ражив акку ьеч рирсби чербичив акку ахирра ахир аттал ьел унра ҳулун кариживца цаникӏалжи руживца ил яь ҳулумла ьердаривли цӏил шиҡӏриживца кон биккал бука ила рирсби лякҡӏбара ҡилттар рикӏул барижил абарьул бучивли цинна рирсбира цайра атта вегурца цинна илби чивьанцци ьелин ҡҡаршибичивца ца чуххала ккалкка рирсби шиней бесунни ьелела гуни ьабирҡҡурца ца мурҳил кур чевчи бизивца ца чӏянкӏа ьурчӏивли ккалкканци рирсби цебеғивҡҡел ьурбаривца чух луцӏанци рирсби ьел курла бакни бижккабичивца цӏил атта курчӏивли чевчиттар улкатурца кумек цакара вянда нишша тураьаҡҡара икӏул вегурца червиьявли рирсби калгунца ьелин йя атта вейкку йя цара чакӏал вейккура цянил явра замана бегурца рирсби ккушбяҡивца никӏа рицци ғивзкарикӏул ьелин янчинна бяъяцци ца муҡялла удар барччивца беччивца ьел рицбалжи чӏубагбаривли беркунца цӏилра ғивзкарикӏул баривца ца хола шуҡҡа ьелин ҳуни ттурабичивца рижрурчӏив улбеталли кадиьунни йябни ди тӏенирби дицӏивли муҡя ди цӏилттатин ьар бари раҳул циҡҡул ьелккар муҡя балххун рицбира рукунни царира руживца цӏил ябалра рицци йерга ергал баҳул тӏенилццир муҡя циҡҡул букун буживца йябналла ваь уживца ьелтти гонзурбалла ваь паччяь ца бари ил йябни цӏаҡӏли йяравдиьявли диҡӏал икӏулца цинна уршбалцци ьел паччяьла ябал урши буживца ьари ҡӏарикадигай икӏулца цибиьалра ца цикӏал би ьежтталжи агурил ябалра уршилцци йерга йергал дярххя дугай ҡӏарикадигай йябналла икӏул бурсивца ца дуччи хола урши вегурца ҡӏарикигара ҡӏарикиживли ца яьли калгунца цӏил ускаьунца ьел уссун велли цярунни хола риццилли йябналжи каҡӏивти муҡялли уҡҡала бицӏивли дуҡҡивлица чужи деркона чиркалла атта цеғивҡҡел ҳарбеғивца хола уршилцци ча видей чара вейчура икӏулца хола урши чӏвелибил дуччи урккалан уцци вегурца ҡӏарикигара ҡӏарикиживли ца яьли замана дичивца цӏил ьелра ускаьунца ьел уссун велли цярунни уркалан риццилли йябналжи каҡӏивти муҡялла уҡҡала бицӏивли дуҡҡивлица цинна рицбалжира цинейра деркона чиркалла атта цеғивли ҳарбеғивца ча видей чара вейчура икӏулца урккалан урши явъибил дуччи баь никӏо уцци вегурца ҡӏарикигара ҡӏарикиживли калгунца цӏил анкӏлецци вичивца усъакаьана баьнал тӏуп ҡҡяжағивли цце пискадаривли рурцӏухул уживца цазаманалла цереғивца никӏо рицци йябналжи каҡӏив муҡялли уҡҡала бицӏивца чужи дуҡҡара уршилли ратурца уҡҡала бицӏарей цӏил руцивца никӏо рицци рисул шиҡӏриживца сукли чужи агурти дурсивца ьел уршилцци дила чӏвел царара рицци би рикӏулца никӏо рицци ря цака ьелттира икӏулца урши рярун цачивца цӏил никӏо уццилли качивца цинна уцбира аттара чибажихивца рирсби ябалра уцбай ьелтти рирсби яькабиццурца чужи ьелтти ҳади кабиживлица хола уццилжи хола рицци кариживца урккалан уццилжи урккалан рицци никӏо уццилжи никӏо рицци дичивца замана ца бари хола уцци икӏулца цинна ҳулумци ил ци барара рирьуттей ца никӏа биринжала ударццир дунелла укка баххана палав барар рирьуд рикӏулца ҳулун урккалан уцци цинна ҳулумцци икӏулца ил ци барара рирьуттей дул ца тӏатӏццир ьеж дуней бяъкагарагонил халча бершара рирьуд рикӏулца ҳулун баь никӏо уцци цинна ҳулумцци икӏулца ил ци барара рирьуттей дул ца мурьелла ҡуппагон уршира арцла бачигон рирсира барара рирьуд рикӏулца ҳулун ьеленнатин бегурца цӏилра ца яьли замана ца бари ябалра уцци бегурца яйри ьелтти яйри бегурли белли никӏо риццилли ьет цинни бурсивтигонти уршира рирсира баривца хола рицбалжи цӏаҡӏли абиккул аҡивца чул абаривли ьелел дяьни барибил рицбалли ьелтти уршира рирсира ҡӏолан кабатурли еркӏи чиишурца дяьналла мусна ьаҡҡивли наҡӏай кабишивца никӏо риццилци ил ьеж наҡӏайди барибил бикӏулца ьелтти дяьни чебил ҡӏона еркӏли ьараҡ абуҡҡивли урхавла журбалжи ьереғбичивли калгунца урхангул цилжи урхав вяьил буҡӏунней икӏул кяунни улбеталли урхала журбалжи ьереғбичивли ҡӏона ттураьасивли ячбаралли мурьелла ҡуппагон уршира арцла бачигон рирсира ҡӏоналла бакни ттураьассивли урхангулра илела ҳулумлира ьелтти чӏвелра урши рирси ьабиҡӏунца урши холавеғивҡҡел пярҡучӏццир чииҳора урсивиьявца саҡ ттуравярунни чиишурил ца ҳулумла ҡҡяндрей чибеғивли ҡҡяндар белҡӏунца ҡҡяндрела раь ҳулум ясириьявли рикӏулца уршилцци дам чимаиҳотти ьет ила абала риццбай чииҳора вя ҡил ьяунни уршилли цай ьиҡӏун абацци ҳарабеғивца цилжи ьелтти рикӏулей ьех ҳулум икӏул ил рикӏулца дила рицби бейккура тӏузница ьараҡа сар чӏвелиъибил барира илела ппярҡучӏли дикӏар ҳулумла гажин белҡӏухунца ьелра рикӏулца ьет ила абала риццбай чииҳора вя цӏилра уршилли цай ьиҡӏун абацци ҳарбеғивца ил рикӏулца дила рицби бейккура тузница ьараҡа сар аммаки урши бурса икӏул червичивли акку цӏил кариживли цабиштта ьабиҡӏун абал чоккал сукли дурсивца цигли цабиштта барччивтел чайал цабиштта барив абара абала рицбира дяьни баривли ьереғ ьелтти урши рирссилла аба биьалли цӏаҡӏли зяъипричивлица цинна дяьнира берҡӏивли рицбалли барив ламартра абиккан агурли илела субел адарив дарман датур аккура ҳулум яькариьахара амма цейра дарман дегур аккура цазаманналла шилцци ьелтти дяьналла чевттар хабар бегур буживца цӏил ьелтти дяьналла атталра баҡӏивца сукли цикӏал ашкӏардиьявца дяьналла аттал парғум батбеғивца урхангула ьетин цинна дяьни цачахара урхангула ҳулумли ғай абивли дяьни чербеччивца ьелтти цинна уршира рирсира чибаживгон яькариьявца илттала аба разириьявли чӏвелра ламартла хола рицби биьалли сукли тухумти чиагул цӏалли биччурца иштти абни дяьнира дяьналла аттара разил ҡҡуғал ьеркабиьявца урхангуйра ца явра масра мурьира деччивца иттира разибаривца ьетин ьеттира белди ьежин дура цеғивда аттала ҡӏирҡӏир ҳулун виллира вейколлира уживца ца аттала ца урши аттал аба раҳратурли аттала ҳулунни ьилҡӏун уживца аттала ҳулун ҡӏирҡӏир руживца бацбикӏи дерцӏандел цаьабиттар бацбикӏалла сили никӏати калуғун руживца цӏил тӏабакӏ буцивли дурцабирул ьелтти никӏа сили субела уршила сағли аржухул руживца урши велҡҡаней укунни ужив аккура саҡ гона чӏоҡӏа дерцӏивҡҡел уршилли цаникӏа бутӏа чӏоҡӏонна цеберттивца аттала ҳулунни ьел урши вявғивца цилжи и вахт аккорҡҡел чӏоҡӏонни укундей рикӏул урши виссара киживца ьел заманалла атта ҡил цеғивца цилжи виссулдей икӏул уршилцци хабарьассивца уршилли бурсивца чӏоҡӏо баьнал ила ҳулунни вявғивда икӏул аттал цинна ҳулун маймайраривца чӏоҡӏо баьнал урши вивғян бирьару чӏоҡӏонна вахт бирьару икӏул цӏил уршилцци ци биккарай етти икӏул хабарьассивца урши икӏулца дила аба риккар цачивли аттал цинна ҳулун маьар черкабишурца уршилцци икӏулца вя риккул виьаттал ила аба ьакара уршилли разивиьявли цинна аба цачивца ьетин ьеттира белди ьежин дура цеғивда ъябал уцци уживца ца шаьнаваз бикӏон талҡан илела буживцав ябал урши ьуна цаҡӏли давлачебил вилҳал талҡан шаьнаваз цинна халкӏжи урчӏи иццан мейдан уживца илела чӏвелра хола уршби цӏаҡӏли яҡӏлулццир дикӏал саабуҡунти аттала мас мулкжи пахручевти уҳтанти буживца илттала никӏел уцци парғатил холадеҳ аккорил яҡӏлулццира уцбай сауҡунил уҳтандеҳ адиккан урши уживца аттайра ил ьел баьнал никӏа имцӏал вичихи хола уцбалжи биьалли никӏа уцци авичихи илей илтти аттай имцӏал виччухулца бикӏул ьаман евзағли бирьи аттал урши иьярвирул конра авашахи чӏвелра хола уццилли чула евзағ аҡара баьнал ьел уцци аккорварара ҡӏастбаривца ца бари илтти тиладибикӏул аттаци никӏа уццира чуццир варх яйри учивца аттал хола уршбалцци чибелгунца никӏа уццилжи улбетахара илтталла шилла баи хола майдила буживца илтти яйри биҡанцци бувъянни ирчи дуцӏдирул ца яьли замана калгунца барццурли кабижив манзилла чӏвелра холати уцби вяъдалла биьявли никӏа уцци чӏянкӏуваривли ьелин мяҡӏи бити ҡҡуйулци вижкаривца цӏил чӏвелра уцци аьикабикӏул чул дуццан яйри бярунҡҡел дуцив жанигорталла биелли палтарра дяшухунни аттаса цябунца илтталли тӏузни дурсара кабиживца аттаци валлаь нисса яйри дегурҡҡел ниссала палтарла ҡӏарикатур ватурда нисса цедеғарей сартан бецӏил веркун варчивда бикӏул аттал даҡил бисса ҡвясса дарив ьелела ьереғ даҡил дусми дегурца децӏалци вичив талҡан исли виҡнара веғив илбалццир суҡҡурра виьявца никӏо уцци ҡҡуйулцци вижкарив ьереғ бари биьалли ьел муссан базригни дакӏубиьявца ьет ҡҡуйулци шинел буччара цябунца илтталли шин ьирцӏанҡҡел ҡҡуйулла ца бяъяцци чиверцӏивли чӏянкӏу урши чиваживца ттураьасивца улбеталли ца ччоккка урши базригналли ил ваьолгунца чуццир варх учивца илтти базригни шамла улкалццир цябунти буживца чула шаьарцци цебеғивҡҡел илтталли чула шаьарла талҡанцци ьел уршилла чевттар хабар бурсивца талҡанни урши цинеса качихивца базригналжи баьара беччивли ьел урши циней ассивца талҡанжи ьел уршилла тӏабиъят яькабиццурца ьуна биккал яьли ьеркаривца талҡанна гавьар бикӏан рирси руживца урши уживли акку илел илтти ямрулцци беғивҡҡел чӏвелра ҡалла баривца цӏил цинна мас мулкла буҡӏурра беччивли кабатуррца илтти чӏвелра талиьчевли ьербирьул калгунца цӏил цинна вяъда кебеғивли талҡан вевчӏивца талҡанна цара урши ужив акку сукли шамла улкалла талҡан агур киживца никӏо уцци ца дус цаҡӏли деғил цябунни унра улкналцци рисҡӏи камли агурца шамла улкалцци биьал ьуна биккал даҡил рисҡӏи агурца сукли унра улкалла халкӏ ачӏи ассара турабуҡунца цябунца шамла улкалцци ьелтталла уркка буживца ьетти чӏвелра хола уцбира никӏа уццилли ьелтти чӏвелра цинеса ширабаривца баьсар илел илтти баьур аккура илтталли цайра ваьур акку цӏил илтталли илецци чула никӏо уцци верҡӏнилла чевттар тӏузналла хабар бурсивца ил ьетҡҡел чула аттацци бурсибил тӏузналла хабар буживца иж шаквичивца илтти цинна чӏвелра холати уцби биьнилжи илел илтталла холаци ьурмат баривца ва баьа ацассивли дихби дицӏив ачӏи деччивли батбеғивца илтти цӏаҡӏли разил ҡил чербиьявца аттацци хабар бурсивца атта шаквичивца ца цибиьалра иш акколли ттурашан талҡанни илгон абирнилжи чӏуйняҡӏира ьелтти уцбалжи ьелин цябана чибичивца чӏуйняҡӏира никӏо уццилли ьаттира яххял ьурмат баривца ьелтталла ачӏелла дихбалла чевчи ца ца чӏоҡӏара кадишивли чӏоҡӏанна дакни мурьира кадишивца ца чӏоҡӏа дикӏалли аттаци беччахара цабасунца илел цай шаквичибил уцбалцци баьухур акку циней уцбалли барибилжир черверхурца амма ил цикӏал илтталцци саҡ бурсив акку аттай цабасун чӏоҡӏанна бакни шамла талҡанни кағар кабишивца ҡил цебеғивли ачӏи ттуракаҡӏивҡҡел ттуракадичивца ца ца чӏоҡӏара ьелккар мурьира аттала чӏоҡӏанццир кағар ттуракабичивца ьел кағар явлелли белчӏунца шамла талҡан чул ьетҡҡел ҡҡуйулцци лаъкарибил чула уцци виьни баьурца чужиттар ил чевверхнилжи цаҡӏли разибиьявца ьелей ьереғ шамла талҡанни сукли цинна тухумра ьелтталла шаьарла халкӏра бирғивли даршубарҡӏла миҡ баривца разивиьябилла цӏаҡӏдеҳли аттала илбалла шалара чербиьявца цӏил ябалра уцци разил даршил ьеркабиьявца ьетти ьетин белди ду ьежин цеғивда азнаур ьяжи уживцав виллира вейкколлира ца абала ца урши илей анвар бикӏул буживца ьел талҡанна ьетин нукер уживца нукер цӏаҡӏли чакко чарх бекӏла урччибил жаьил урши уживлица талҡанна руживца цӏаҡӏли ччаккоци адавчерил ьунабиккал давкричибил уккалцци рижреғибил яҡӏлучебил написат бикӏон рирси талҡанна рирсилли дикка дишшивца ьел цинна аттала нукержи мискин абала уршилжи амма илтти ҡаллабиьара хайрибирьул бужив акку рирсилла уживца ца уццира цинейра азнаур бикӏонил ьел чула ьелин улшан нукерццир уртаҡ ьиццулли дуствиьявца ьуна аттал ҡҡадағабирулҳал илел ьелеццир уртаҡдеҳ дерҡӏихив акку азнаурли баьурца нукержи цинна рицци риккул аҡибил ва цинна рицци ьелецци риъяхана кумекбарара пикрибаривца аттал ил царагон нукержи алуккан барьул уживца ца бари талҡан цинна ьереғбитира цайра яйри тураверхурца уршилли тиладибаривца цабиштта уцци риццира барх бучахара ил икӏулца атта ниссал дажелла дукана хурегра ьядурбиранда ниссай ҡилра бетӏивца дукабай ниссара нишшаццир дарх ьуна абиккулҳал талҡанни уршилла хатир абатара баьнал бучивца илтти барх ттураберхорей сар азнаурли нукерцци бурсивца цабиштта яйри бянил муссанна зу азнаурли пикрибаривца дикка дишив жаьилталжи кумекбарара ьелин цяхунни иллел нукерцци написат риъяхана бурсивца аттала баь бялҡя ирчира лукканда икӏулца нишшара ила абара ьядурбиранда икӏулца диъяндигара муссара нукерли ьереғ цяунни написат ручивца чӏвелра талҡанна баь бялҡя урчилжи мярттабиживли бегурца ьелтти сарбиьарей азнаур икӏулца хан вихцежахара ду тӏулмалли велкӏабай нишшал дул ҡҡачиғалли написатра риъян дура велкӏунда иранда аттацци ьелттяьялли битра баривца цазаманалла талҡанра ьелела вазиртира дажелла букана учибичивца ьел дуццала уркка бити майданжи азнаур тӏулмалли вижерьаҡҡивли велкӏунни варччивца няҡби тӏямира цеделкӏунни мисан шаппара ғвячӏбижкабаривли талҡанни ҡҡячӏли ил вирҡӏурца мисанттар шаппара тураьитӏунца цӏил талҡан икӏулца циагурай етти написат циряьябай азнаурли бурсивца валлаь атта нисса цӏа ьилҡӏун чикадиьявҡҡел дуццанттар верал ҡҡачағ ттуракабичивли дура ьежтти велкӏунни написатра ила баьлала бялҡя ирчей мяртта ретурли писса пяьли берҡӏив ямал бугунни талҡанни абарибил абатур амма цинна написат котти ьаби ручибал баьара авиьяв талҡанни цинна ярчмик чибурхна баьухур рирси рерҡӏивца икӏул амма цейра барара авиьявли калгун написат ҡярала шингон рерҡӏив чумал дус дичивҡҡел талҡанни баьур написат ьет цинна нукерццир рарх регни цинна урши азнаурли ьелтталжи кумекбарни баҡил укка тиладибикӏул калгун талҡанци рирсилиццир дарши кижахара даршира акиргул ваҡинна калгун ахирра ахир ил ҡӏабулвичивца написатли нукерццир баривли чӏвел урши буживца талҡан вевчӏивли ьереғ риццилла чӏвелра урши азнауржи уцбигон бирьи написатра илела мургулра баҡинна барх талиьчелли разил ьербирьул калгун написатла уцци азнаур чуйнара ьяж барара шира ширал маккалцци вярун ьетеннажин ьелей азнаур ьяжи ьадишив ьар заманалла ил дикка дишшивталла ьаби кирчи ьелтталла мурад ажахара ҡӏасццир вирьи ьелттижил ьетти ьетинра калгун дура ьежин цеғивда аттала яҡӏлу уживца виллира вейкколли ца цӏаҡӏли ясикар терсил сабур барара абарьан жаьил урши ьел уршилла уживца виҡна атта атта пикриикӏулца цигли ьеж урши вярҡҡидайра цигли ьеж сабурла ваь ажихидайра икӏул цӏил ьел уршилла аттал пикрибаривца ьежгон цикӏал беччивца уршилци ғялмалла чейтан ьелтти ғялми уршилцци лукканҡел аттал бурсивца ьар ила ясидеҳ чиьядун заманалла ца ғямул ьех сеҡлей катӏун тӏалацци кябяҡя ца жумяъла бакни ьел тӏалацци кядяҡивца уршилли вецӏал ғаил етта имцӏа ғямул ьелсеттан цинни тӏалацци кядяҡив ғялми чидаживҡҡел урши уркӏуҡунца вяь пикриикӏулца ил ци яламатай иж цӏил баьла баьлал парғаткирьара киживца илел ҡӏастбаривца ясиавирьара сабурчевлли шиҡӏвикӏора ьереғил жумяъцци уршилли сабур урчӏелцци кабуцивца цӏил бариеттан бари ил камли яссивирьара киживца циней цай ҡӏарикиживца уришилли чибаживца цинни сеҡлей тӏалацци ғялми бари еттан бари камли кадурҡяра кижибил ил шаквичивца ваьли ҡӏаст баралли ьар цикӏал давкдичахара вирьнилжи цаникӏо сабур бирара яънибиркни тӏалацци ғялми кадурҡяра еттан сабур барара саматли биьнилжи шаквичивца ахирра цебеғивца ца бари уршилли цачӏу ғямул тӏалацци якябяҡибил бурсивца уршилли аттацци ижал дул цачӏу ғямул якябяҡивда икӏул атта икӏулца на ашна абиьалли ьар ил сабур барара виьявҡел ца ғямул ьет тӏалаццир тураьилтӏа уршилли атта икӏон тяьярли баривца тӏалаццир ғялми тураьилтӏана ҡҡиинни буживца амма виьявца уршилли сукли цинни кядяҡив ғялми ттураьитӏана илтти сукли ғялми ттураьитӏаней явра замана бегурца сукли ғялми ттураьитӏун тамандиьявҡҡел уршилли аттаци чибажихивца тӏал ғялмалла шуҡҡуппалли бицӏибил атта икӏулца чибигулдив дила урши ьеж тӏал на ьеж баьсалгон луғян абирьор цилжикӏун ғялмалла шуҡҡуппалли бицӏивца илра дила урши цара мейданжи вяьи ғай мабурсатти ьелей абиккан мабиратти ьар ил вяьи ғай бурсив мейданна урчӏелццира ьехттигон ҡҡел кулгантица урчӏи зейбирьор цӏил пашманвиьявли черверхи икӏулҳалли яьдеҳ бейкура ьел баьнал дила урши ил мейданна урчӏелжи ҡҡел кабижижил вяьи ғай мабурсатти наллатин ьетин ьеттира белди ьежин дура цеғивда паьмучев баьадур буживца биллира бейколли ца пачалиҡци ьуна биккал цалжи ца бикканти цӏаҡӏли цаньеберхурти сув ҳулун вецӏну чӏура дус барх ьербирьулҳалли илтталла дярья уживли аккура вецӏну чӏура дус дичивли ьереғ аллаьли илтталла балкни ҡӏубулдаривца ва илтталла ьачӏухурца ца урши разибиьявли илтти дуччи ери аллаьцци булккунни аллаьцци шукру бикӏул калгунца уршилжи баьадур ьадишивца илтталли ил иьялли ьиҡӏунца холавейхивца урши вецӏал дус виьявҡҡел ьел чула ца камти мярцца дучивли ҡӏари ваши ил цӏаҡӏли духуци паьмучебил духуци цинна атта аба цӏаҡӏли биччахан ьелттала ьурмат биран урши уживца ьел ҡӏари ваҳан дирҡӏалла мяҡӏигон ца цаҡӏли цикӏал барьан хола баьуттичев ялим ьервирьул уживца ьелеса яҡӏлу чибурсахара баҡил укка цабаши баьадурра ьелеса ьар бари ваши баьадур цӏаҡӏли паьмучебил урши виьнилжи ялим шаквичивца ва ил илей яькиццурца ил уршилццир уртаҡиццурца ьелтяьялли ҡӏарира ваҳул ялимсара ваҳул баьадур вецӏну гаъра дус виьявца ца бари баьадур цинна баьинталцци викӏулца на дила дикканти ду холавеғивлида дила ямрулцци ҡҡаршидирканти даҡил цикӏалжи ьет ялимлира нишшалра урсиваривда на ду дила йяшав никӏо яькабиьахара яҡӏлура имцӏабиьахара дунейра чибагара ттураурххулда ярххялжи атта аба бусравбикӏулҳал ҡил ужахара ил уживли аккура абал баьадуржи ҳуней деркона чӏоҡӏара кадишивца ваҡӏагурли урши ттураверххурца аллаьцци булккунни аталра абалра варҳоривца баьадур чумал бари ваҳул ваҳул ца талҡан ьервирьан шаьарцци веғивца дярххя деғивҡҡел ил шилла баъи бити бурххалци ширабаривца ьелин ца риҡна царигинал ьеррирьулди ил цӏаҡӏли урчӏецӏичев риҡна царичив илел баьадур разил шираварив чӏоҡӏанни вахун цӏил баьадурци цилжи ттураверхурилал ҳарбеғив дярьялли цинна мурад бурсивца ьел риҡнал бурсивца чула шилцци талҡанжи ҡӏаришдеҳ дарижил ца яь мейдан важивца рикӏул шаладичивҡҡел урши талҡанна ьетин вегурца чиваживгон талҡанжи баьадур яькиццурца талҡан викӏулца и дул ячулцци урцанди дила суалтай жабавти деккара виьаттал баьадур ҡӏабулвичивца талҡанни уршилцци ябал суал ҳардеғивца цийа ьеж дунелцци баьлара кӏантӏици урши икӏулца имс диг цийа дунелцци баьлала биццици урши икӏулца чиркалла анкӏала цийа дунелцци баьлала яваци урши икӏулца гонза сукли цинна суалтай деччив жабавталжи талҡан уркӏуҡунца цӏил икӏулца бурса ьари чил даьухурай ицци ьелтти цикӏал урши икӏулца ниссала шилцци вити даҡил делчӏун ялимли талҡанни баьадур цинна мярццалла ҡӏариш варивли катурца баьалжи ьежгон мушуьар баривца егер ил дус кабичивҡҡел ьеж дила барулла чевттар чум мярцца чииҳора виьатталра ьелтти ила дирьор дуссела бакни палтарра диранда чӏоҡӏаннира валханди урши разивичивца талҡанни ьар бари баьадуржи чӏоҡӏара няьла шишара горгорла чӏвел бекӏра кадирҳул дуживца баьадур талҡанна ямалталжи шаквичивца чӏоҡӏара няьла шишара дуччулца горгорла бикӏи ьелин мяҡӏи бити миккввала ккалкканна йямпилгу гункадартул уживца уршилли барьул уживца горгорли ьунар буҡӏахан чархла ьаҡри камбирьахан ил илеци ислел ьет ялимли бурсибилди ьелттяьялли баьадур ца дус улши талҡанна мярццалла ҡӏаришли дус дичивҡҡел талҡан даршал мярццара азбанни дижкағивли баьадурцци икӏулца ьари урши ниҳола вяъда бекӏбарара замана цебеғивца ьари ила ци ьунар бийал барьанда чум мярцца барулла чевттар чииҳора виьотталра ьелтти сукли ила ца баьадурли ҡячӏ авичивли ца цал чииҳул барулла чевттар явцӏали мярцца ишурца рахли сукли чииҳу икӏул талҡан урухвиьявли урши тӏашағивца на урши ьиҡу уршилли ьиь ьабатурца ва тӏашкиццурца талҡан икӏулца дам ьанбичив ил чӏвел бекӏ горгорла ьар бари дуканҡҡел ила ьунар акулган икӏул урши икӏулца ей талҡан дул ьетти ила баьсар ҳардеғив суалтай жабавти деччивҡҡел шак авичивдив дул биранилжи дул ила горгор ьет миккола ккалкканна йямппилгу гункадатурда чибигулдив ьет буғял шиҡӏбишивли чӏоҡӏара няьра дуччади талҡан уршилла паьмулжи мяьталвиьявца цӏил икӏулца дила исбаьи рирси етти риккан барьулда дул дила уршира вейкура рирсилжи маьарра биранда ира дила уршигон ужи на ду виҡна веғивда дила талҡандеҳра етти луканда баьадурли разивиьявли цинна атта абара ьелин качивца талҡанна рирсира кариживца разил ҡҡуғал ьербирьул калгунца ьетин ьеттира белди разил дура ьежин цеғивда
